# Palvelutuotekuvaukset


* Apteekkipalvelut
* Asumispalvelut
* Ateriapalvelut
* Henkilökohtaisen-hyvinvoinnin-palvelut
* Hyvinvointeknologiapalvelut
* Kauppapalvelut
* Koti-ja-ympäristöpalvelut
* Kotihoito-palvelut
* Kuntoutuspalvelut
* Saattoapupalvelut
* Siivouspalvelut
* Suun-terveydenhuollon-palvelut
* Terveyden-ja-sairaanhoitopalvelut
* Turvapalvelut
* Vaihtoehtohoitopalvelut
* Muut palvelut

# Palveluntuottajan vastuut

Palveluntuottajan tulee noudattaa tuottamaansa palvelua koskevia yleisiä lainsäädännöstä ja muusta ohjeistuksesta peräisin olevia määräyksiä ja edellytyksiä.

Palveluntuottajan edellytetään noudattavan tehtävässään asiakaslähtöisyyden, ammatillisuuden, ystävällisyyden, vastuullisuuden, luottamuksellisuuden ja kunnioittavuuden mukaisia arvoja. Asiakaslähtöisyys tarkoittaa palvelusopimuksen puitteissa kohtuullista joustavuutta asiakkaan yksilöllisiin toiveisiin. Ammatillisuus tarkoittaa osaamisen ja tehokkuuden yhdistämistä ystävälliseen suhtautumiseen asiakkaaseen. Vastuullisuus tarkoittaa mm. sitä, että palveluntuottaja ilmoittaa asiakkaan omaiselle tai sovitulle yhteyshenkilölle, jos huomaa vanhuksen tilassa jotain erityistä muutosta tai asiakasta ei tavoiteta sovitusta ajankohdasta huolimatta. Luottamuksellisuus tarkoittaa asiakastietojen ja asiakkaan omaisuuden osalta lain ja erikseen annettujen ohjeiden noudattamista. Työntekijän tulee kunnioittaa asiakkaan kotia ja hänen tulee noudattaa lahjojen vastaanotossa pidättyvää linjaa ja yleisesti sovittuja sääntöjä. Palveluntuottajan ja tämän koko henkilöstön tulee sitoutua salassapitovelvollisuuteen asiakasasioissa.

Sopimusta tehtäessä sopimukseen on kirjattava asiakkaan lähiomainen tai yhteyshenkilö. Asiakkaalle on tarjottava palveluntuottajan yhteystiedot yhteydenottoa varten sekä tarjottava palautteenantomahdollisuus.

Sopimusasiakkaan kanssa, asiakkaan niin halutessa, tehdään kirjallinen palvelu- ja hoitosuunnitelma. Arvonlisäverottomasti tuotettavan palvelun kohdalla kirjallinen suunnitelma on pakollinen.

Palveluprosessin aloittaminen, päättäminen ja muut dokumentointia edellyttävät tapahtumat kirjataan asianmukaisesti.

Palveluntuottajan tulee ilmoittaa asiakkaalle odotusaika palvelun tilaamisesta palvelun järjestämiseen.

Palveluntuottaja vastaa vaadittujen vakuutusten voimassaolosta ja muiden kumppanuustasolla olevien palveluntuottajilta edellytettyjen velvoitteiden hoitamisesta sekä tietojensa pitämisestä ajan tasalla eKotitori-portaalissa.

Jos palveluntuottaja tuottaa sosiaalipalveluiksi luokiteltuja palveluja, tulee palveluntuottajalla olla ajan tasalla oleva omavalvontasuunnitelma. Pyynnöstä omavalvontasuunnitelma tulee antaa asiakkaalle tutustuttavaksi. Sosiaalipalveluiksi luokitellaan kaikki se palvelu, mikä edellyttää Aluehallintoviranomaisen tai kaupungin sosiaalipalvelurekisteriin rekisteröitymistä ja mistä asiakas voi edellytysten täyttyessä saada palvelun ilman arvonlisäveroa.

# Henkilöstöön kohdistuvat vaatimukset

Palveluntuottajalla tulee olla palvelun laatuun ja laajuuteen nähden riittävät palvelun tarjoamiseen tarvittavat henkilöstövoimavarat. Työntekijöillä on ammatissa vaadittava osaaminen, joka on saavutettu alaan liittyvän työkokemuksen tai soveltuvan koulutuksen kautta.

Asiakkaan terveys ja hoito eivät saa vaarantua henkilöstön osaamattomuuden ja kyvyttömyyden vuoksi. Henkilöstöltä edellytetään kykyä ja joustavuutta työskennellä asiakkaan luona silloinkin, kun kanssakäyminen asiakkaan kanssa on asiakkaan erityispiirteistä johtuen vaativaa.

Henkilöstön pysyvyyteen tulee panostaa, jotta asiakkailla on mahdollisuus jatkuviin työntekijä-asiakassuhteisiin. Palvelussa tulee kiinnittää huomiota toiminnan jatkuvuuteen ja ennakoitavuuteen ja asiakassuhteessa varmuuteen ja turvallisuuteen. Asiakkaan luona tulee käydä pääsääntöisesti sama työntekijä. Asiakkaalle tulee kertoa ajoissa lomajärjestelyistä ja sijaisista.

Asiakkaan kotiin mentäessä palveluntuottajan tulee olla selkeästi tunnistettavissa asianmukaisen henkilökortin avulla, sillä asiakkaan on voitava varmistua palveluntuottajan henkilöllisyydestä. Palvelua suorittavalla henkilöllä tulee olla vähintään tyydyttävä suomen kielen taito.

# Palvelun laatutason seuranta

Palveluntuottaja sitoutuu asiakkaan kanssa tehdyn sopimuksen mukaisen laatutason toteuttamiseen. Palveluntuottajan tulee seurata ja valvoa systemaattisesti palveluidensa laatua sekä vastata tarvittavista korjaavista toimenpiteistä.

Palvelun tavoitteena on tyytyväinen asiakas. Tuottajaverkostossa pysyäkseen palveluntuottajalla tulee olla sovitut menettelyt suullisen ja kirjallisen asiakaspalautteen käsittelyyn. Asiakastyytyväisyyttä palveluntuottajan tulee seurata systemaattisesti.

Palveluntuottajalla tulee myös olla menettelytavat, joilla palvelussa havaitut poikkeamat kirjataan ja korjataan. Reklamaatioiden käsittelyyn tulee olla olemassa toimintakäytäntö, jolla varmistetaan korjaavat toimet, virheistä oppiminen ja palveluiden laadun parantaminen. Palvelutuottajan on ilmoitettava palvelun vakavista poikkeamista, virheistä tai reklamaatioista Kotitorille. Tällaisia tilanteita voivat olla asiakastapaturmat, asiakasvalitukset, viranomaiskehotus, sanktio tms. Palveluntuottajan tulee säännöllisesti välittää tietoa myös asiakkailta saamastaan palautteesta. Vastaavasti eKotitori-portaaliin jätetty palaute toimitetaan palveluntuottajalle edelleen käsittelyä varten.

Palveluntuottajan tulee tarvittaessa ja pyydettäessä antaa tieto asiakkaalle toimitetuista palvelumääristä, päivämääristä ja palvelun sisällöstä. Tässä palveluntuottaja voi käyttää apuna esim. erilaisia asiakkuudenhallintajärjestelmiä, asiakastietojärjestelmiä tai muita tietojärjestelmiä ja rekistereitä, jonne kirjaa asiakkaalle annetun palvelujen toteutuksen.

# Hinnoitteluun liittyvät vaatimukset

Palveluntuottajan tulee tarkistaa palvelukohtaiset hinnoitteluvaatimukset kyseisen palvelun palvelukuvauksesta.

Palveluntuottajan ei saa periä tarjoamistaan palveluista erillisiä palvelumaksuja vaan annettujen hintojen tulee sisältää kaikki asiakkaalle syntyvät kustannukset. Mahdolliset lisäveloitukset, palveluun sisältyvät lisävälineet tai lisävälineiden veloitukset, ylimääräiseen/nopeaan toimitukseen tai lauantain, sunnuntain ja juhlapyhien osalta perittävään korkeampaan hintaan, tulee ilmoittaa erikseen selkeästi. Mahdollisten lisäpalvelujen osalta hinnoittelu ja hintojen määräytymisperuste on esitettävä erikseen selkeästi. Nämä tulee myös näkyä selvästi asiakkaan kanssa tehtävässä kirjallisessa sopimuksessa.

Asiakkaalta veloitettavan hinnan perusteena käytetään joko yhtä palvelusuoritetta (esim. ateria + kuljetus), palvelun tuottamiseen käytettyä aikaa tai jatkuvien palveluidenosalta kiinteää hintaa tietylle ajanjaksolle (esim. turvapalvelu). Kunkin palvelun hinnoitteluperusteet on eritelty palvelukohtaisissa palvelukuvauksissa. Hinnoittelussa tulee ilmoittaa miniveloitussumma tai -aika. Lisäksi tulee ilmoittaa, onko hinta yhdeltä vai kahdelta työntekijältä. Jos hinnoitteluperuste on palvelun tuottamiseen käytettävä aika, hinnat tulee ilmoittaa tuntihintoina ja asiakasta laskutetaan 0,5 tunnin tarkkuudella.

Ehdoton vaatimus on, että hinnoissa ei saa olla valmiina mukana kotitalousvähennystä. Kotitalousvähennykseen oikeuttavissa palveluissa lopullinen hinta määräytyy sen perusteella, kuinka paljon asiakas palvelua ostaa, eli on asiakaskohainen. Asiakasta tulee opastaa kotitalousvähennyksen tekemisessä.

Kaikki hinnat tulee ilmoittaa erikseen arvonlisäverollisina ja arvonlisäverottomina hintoina. Hinnoissa ei saa ottaa huomioon kelan myöntämiä tukia. Kun palvelu sisältää sosiaalihuoltolain 20 §:n ja 21 §:n ja sosiaalihuoltoasetuksen 9 §:n 1. kohdan tarkoittamaa kotipalvelua, jota annetaan täysi-ikäisille henkilöille ja perheille, ja asiakkaan palvelujen tarve on kyseisen asetuksen mukainen, voi asiakas saada palvelun arvonlisäverottomasti. Tämä edellyttää, että asiakkaan kanssa tehdään kirjalliset hoidon ja palvelun suunnitelma sekä palvelusopimus. Vastuu arvonlisäverottomasta palvelujen myynnistä on palveluntuottajalla.

Hintojen tulee sisältää sopimuksen mukaiset palvelun suorittamisen kannalta välttämättömät välineet ja laitteet.

Asiakkaalta mahdollisesti veloitettavat matkakustannukset tulee selvästi ilmoittaa etukäteen jo palvelua tilattaessa. Lisäksi matkakuluista pitää mainita asiakkaan kanssa tehtävässä sopimuksessa. Suositus on, että mikäli palveluntuottajan toimipisteeltä asiakkaan luokse on lyhyempi kuin 5 kilometrin matka, ei kilometrikorvauksia veloiteta. Mahdolliset matkakustannukset tulee erikseen selkeästi ilmoittaa palvelujen hinnoittelua koskevissa tekstiosioissa.