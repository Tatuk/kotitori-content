# Kotihoito-palvelut
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Kotipalvelu

Kotipalvelun tavoitteena on tukea asiakkaiden kokonaisvaltaista hyvinvointia ja mahdollisimman itsenäistä selviytymistä kotona sekä ylläpitää ja parantaa heidän fyysistä, psyykkistä ja sosiaalista toimintakykyään.

Kotitorin asiakkaat ovat pääasiassa iäkkäitä yksin asuvia vanhuksia, joiden toimintakyky on joko tilapäisesti tai pysyvästi alentunut siinä määrin, että he kokevat tarvitsevansa kotona asumiseensa ulkopuolista apua.

Kotipalveluun kuuluvia tehtäviä ovat henkilökohtainen hoiva, muut kotona asumisen mahdollistamiseksi olevat tehtävät sekä ulkoilu ja saatto asiakkaan palvelutarpeiden mukaisesti.

## Henkilökohtaisen hoivan sisältö

Tavoitteena on asiakkaan omien voimavarojen ja toimintakyvyn ylläpitäminen sekä todellisten tarpeiden ja toiveiden huomioiminen. Kotipalvelut suunnitellaan siten, että kuntouttavan työtavan mukaisesti asiakas voi käyttää omia voimavarojaan auttamistilanteissa ja kotitöiden suorittamisessa ja siten säilyttää toimintakykynsä mahdollisimman hyvänä.

Puhtaus:

* Asiakkaan peseminen ja/tai avustaminen esim. aamu- ja iltapesuissa sekä suuhygieniassa. Ihon rasvaaminen ja tarkkailu (mm. kuivuus, haavaumat, punoitukset, ihottumat, hiertymät) ja kynsien leikkaaminen.
* Asiakkaan avustaminen, wc:ssä, alusastialla tai virtsapulloon virtsaamisessa. Tarvittaessa asiakkaalle vaipan vaihto, katetripussin tyhjentäminen tai katetrointi.
* Asiakkaan kuulolaitteen huoltaminen ja paikalleen asettaminen. Silmäproteesin puhdistus.
* Asiakaan avustaminen pukeutumisessa ja riisumisessa. Tarvittaessa avustaminen tukisukkien pukemisessa.
* Asiakkaan hiusten kampaaminen ja laittaminen sekä parranajo.

Ravinto:

* Aamu-, ilta- ja/tai välipalojen valmistaminen sekä lounaan ja päivällisen lämmittäminen ja/tai valmistaminen. Tarvittaessa asiakkaan avustaminen syömisessä ja juomisessa.
* Asiakkaan peruselintarvikkeista huolehtiminen sekä avustaminen kauppatilauksen tekemisessä. Asiakkaan nesteytyksen tarkkailu (mm. virtsaneritys ja kuivumisoireet). Ravintoon ja ruokavalioihin liittyvä ohjaaminen.
* Tarvittaessa lääkkeiden antaminen asiakkaalle valvotusti.

Kodin hoito:

* Ylläpitosiivous (mm. imurointi, kostea pyyhintä, wc:n pesu, keittiön siivous, tiskaus ja roskien ulos vienti. Varsinaisen siivoustoiminnan osalta palvelun sisältö on kuvattu siivouksen palvelutuotekuvauksessa.
* Vuoteen kunnostaminen sekä vuodevaatteiden tuulettaminen ja vaihtaminen.
* Pyykkien laittaminen pesukoneeseen ja kuivumaan ripustaminen tai pesulaan toimittaminen.

Turvallisuus ja esteettömyys:

* Turvapuhelimen, ovivahdin, hellavahdin, kaatumisvahdin, turvarannekkeen, asianmukaisten apuvälineiden ja palohälyttimen toiminnan tarkistaminen.
* Opastaminen, neuvonta ja avustaminen apuvälineiden hankinnassa ja niiden käytössä sekä kodin muutostöihin liittyvissä asioissa. Tarvittaessa asiakasta tulee ohjata muiden ammattilaisten palveluihin, esim. fysioterapeutin opastukseen. Kotipalvelu tekee yhteistyötä tarpeen mukaan em. asioissa muiden ammattilaisten kanssa.
* Esteettömän kulun varmistaminen, (esim. matot, liukkaat lattiat, portaat) valaistuksen ja lieden ym. sähkölaitteiden tarkistaminen).

Henkinen ja fyysinen vireys:

* Turvattomuudentunteen huomioiminen
* Asiakkaan henkinen tukeminen ja kannustaminen kuuntelemalla ja olemalla läsnä.
* Fyysisten ja psyykkisten huolien ja ongelmien huomioiminen ja seuraaminen havainnoimalla asiakasta. Asiakkaan kanssa keskusteleminen ja asiakkaan tukeminen arjen asioissa sekä ongelmatilanteissa. Tarvittaessa asiakkaan ohjaaminen ammatillisen avun piiriin.
* Kuntouttava työote ja asiakkaan toimintakyvyn ylläpitäminen (esim. omatoimisuuden tukeminen, itse tekemään kannustaminen, keskustelun aktivointi ja avustaminen henkilökohtaisissa harjoitteissa).

## Muut palvelut

* Ajanvaraukset jalkahoitoon, parturiin, hierojalle ym.
* Erilaisissa yhteiskunnallisissa asioissa neuvominen ja tukeminen: eläkkeensaajan hoitotuki, asumistuki, kuljetuspalvelut ym.
* Postin avaaminen sovitusti.
* Tarvittaessa veden ja puiden kantaminen, talon lämmittäminen ja pihatyöt. (Jos asiakkaalla ei ole ketään, joka asioista huolehtisi)
* Yhteistyö omaisten, tukipalveluiden tuottajien ja muiden hoitoon osallistuvien tahojen kanssa (mm. henkilökohtaiset avustajat, edunvalvojat).
* Maksutta jaettavien hoitotarvikkeiden hankinnassa avustaminen

## Ulkoilu ja saatto

* Ulkoilu
* Lääkäriin, sairaalaan, laboratorioon, pankkiin, kauppaan, kampaajalle tai muuhun asiointiin saattaminen.

Palvelun suorittaminen edellyttää kirjallisen sopimuksen tekemistä asiakkaan kanssa. Sopimuksessa määritellään tarkemmin asiakkaan toivomat kotona suoritettavat palvelut.

Kotipalvelun hoivaan liittyvät tehtävät ovat lähtökohtaisesti lähihoitajan tekemiä. Mikäli palveluntuottajalla tätä työtä tekee muun koulutuksen ja toimintaluvan saanut henkilö, tulee asiasta olla selkeä maininta palveluntuottajan tuote-esitteessä ja hinnastossa.

Kotipalvelun hoivaa tuottavalta henkilökunnalta edellytetään terveydenhuollon ammattihenkilöistä annetun lain (559/1994 muutoksineen) mukaista oikeutta harjoittaa terveydenhoitajan tai sairaanhoitajan ammattia tai terveydenhuollon ammattihenkilöistä annetun asetuksen (564/1994) mukaista oikeutta käyttää lähihoitajan, perushoitajan tai apuhoitajan nimikettä tai sosiaalihuollon ammatillisen henkilöstön kelpoisuusvaatimuksista annetun lain (272/2005) mukaista lähihoitajan tai mainitun lain siirtymäsäännösten mukaista vastaavaa pätevyyttä.

Asiakkaan ulkoiluun ja saattoon sekä muiden, siihen verrattavissa olevien kotipalvelun sisältyvien tukitehtävien osalta työntekijöiden ammatillinen koulutus voi olla edellä todettua matalampi. Tällöin kotipalvelua voi tuottaa henkilö, jolla on lupa harjoittaa sosiaalihuoltolain mukaista kotipalvelua, joka täyttää toiminnalle asetetut laatukriteerit ja on erikseen hyväksytty Kotitorin kotipalvelun palveluntuottajaksi muuna palvelua toteuttavana henkilönä/palveluntuottajana.

Mikäli asiakas tarvitsee, hänen tulee voida erikseen tilata haluamansa ja/tai tarvitsemansa sairaanhoitajan tarjoamat kotisairaanhoidon palvelut. Kotisairaanhoidon palveluun liittyviä sairaanhoidollisia toimenpiteitä suorittavalta henkilöstöltä edellytetään terveydenhuollon ammattihenkilöistä annetun lain (559/1994 muutoksineen) mukaista oikeutta harjoittaa terveydenhoitajan tai sairaanhoitajan ammattia.

Sopimusasiakkaan kanssa, asiakkaan niin halutessa, tehdään kirjallinen palvelu- ja hoitosuunnitelma. Arvonlisäverottomasti tuotettavan palvelun kohdalla kirjallinen suunnitelma on pakollinen.

Kotipalvelussa palveluntuottajan tulee kuvata hinnastossaan selkeästi, minkä koulutustaustan omaava henkilö tuottaa kerrotun hintatason palvelun. Kotipalvelun hinnoittelu tulee ilmoittaa selvästi lähihoitajatasoiselle, sairaanhoitajatasoiselle tai muun osaamis- ja koulutustason henkilölle erikseen. Palvelunhinnan tulee sisältää aika, jonka palvelun suorittaminen vaatii asiakkaan kodin ulkopuolella (esim. käydään ostamassa palvelun suorittamiseen tarvittavia tarvikkeita kaupasta). Asiakkaalta veloitettavan hinnan perusteena käytetään asiakkaan kotona palvelun tuottamiseen käytettyä aikaa.
