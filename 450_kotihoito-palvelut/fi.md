# Kotiin annettavat palvelut

## Kotipalvelu

Kotipalvelu tukee ja auttaa asiakasta arkipäivän askareissa ja henkilökohtaisissa toiminnoissa. Kotipalvelun työntekijät ovat pääasiassa kodinhoitajia, kotiavustajia ja lähihoitajia. (Lähde: Valvira)

## Kotipalvelun tukipalvelut

Kotipalvelun tukipalveluita ovat muun muassa ateriapalvelut, siivous, sauna- ja kylvetyspalvelut tai turvapuhelinpalvelut. Asiakkaan on mahdollista tilata näitä palveluita myös erikseen, ilman muuta kotipalvelua. (Lähde: Valvira)

## Kotisairaanhoito

Kotisairaanhoidolla tarkoitetaan potilaan kotona toteutettavaa sairaanhoitoa. Kotisairaanhoito helpottaa sairaalasta kotiutumista, sairastavan henkilön kotona selviytymistä ja tukee sairasta henkilöä avustavia omaisia kotihoidossa. Kotisairaanhoitoon kuuluu lääkärin määräämät sairaanhoidon toimenpiteet, kuten näytteiden ottaminen, mittaukset, lääkityksen valvominen ja potilaan voinnin seuraaminen sekä kivun hoito. (Lähde: Sosiaali- ja terveysministeriö)

Kotisairaanhoidon palveluun liittyviä sairaanhoidollisia toimenpiteitä suorittavalta henkilöstöltä edellytetään terveydenhuollon ammattihenkilöistä annetun lain (559/1994 muutoksineen) mukaista oikeutta harjoittaa terveydenhoitajan tai sairaanhoitajan ammattia.

## Kotisairaalahoito

Kotisairaalahoidolla tarkoitetaan määräaikaista, tehostettua kotisairaanhoitoa jossa sairaalatasoinen hoito viedään potilaan kotiin. (Lähde: Sosiaali- ja terveysministeriö)

Kotisairaalahoitoa suorittavalta henkilöstöltä edellytetään terveydenhuollon ammattihenkilöistä annetun lain (559/1994 muutoksineen) mukaista oikeutta harjoittaa terveydenhoitajan tai sairaanhoitajan ammattia.

## Kotihoito

Kotihoidolla tarkoitetaan kotipalveluun ja kotisairaanhoitoon kuuluvien tehtävien muodostamaa kotiin annettavien palvelujen kokonaisuutta. (Lähde: Valvira)
