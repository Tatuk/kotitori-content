# Terveyden- ja sairaanhoitopalvelut 

## Kotilääkäri

Lääkärin toteuttamat kotikäynnit ovat avuksi erityisesti niissä tilanteissa, kun lääkärin vastaanotolle lähteminen on vaikeaa, eikä potilas tarvitse sairaalahoitoa. Lääkäri arvioi kotikäynnillä potilaan tilannetta, laatii tarvittaessa hoitosuunnitelman ja määrää tarvittavat tutkimukset ja hoitotoimenpiteet. Myös kotikäyntejä tekevällä ääkärillä on Valviran hyväksymä pätevyys lääkärin ammatin harjoittamiseen. 

## Kotisairaanhoito

Kotisairaanhoidolla tarkoitetaan potilaan kotona toteutettavaa sairaanhoitoa. Kotisairaanhoito helpottaa sairaalasta kotiutumista, sairastavan henkilön kotona selviytymistä ja tukee sairasta henkilöä avustavia omaisia kotihoidossa. Kotisairaanhoitoon kuuluu lääkärin määräämät sairaanhoidon toimenpiteet, kuten näytteiden ottaminen, mittaukset, lääkityksen valvominen ja potilaan voinnin seuraaminen sekä kivun hoito. (Lähde: Sosiaali- ja terveysministeriö)

Kotisairaanhoidon palveluun liittyviä sairaanhoidollisia toimenpiteitä suorittavalta henkilöstöltä edellytetään terveydenhuollon ammattihenkilöistä annetun lain (559/1994 muutoksineen) mukaista oikeutta harjoittaa terveydenhoitajan tai sairaanhoitajan ammattia.

## Kotona otettavat laboratorionäytteet

Tiettyjen laboratoriokokeiden näytteenotto on mahdollista suorittaa potilaan kotona terveydenhuollon laillistetun ammattihenkilön toimesta.

## Terapeuttinen keskustelutuki ammattihenkilön kanssa

Palvelun tarkoituksena on tarjota keskustelukumppani sekä neuvontaa ja ohjausta esimerkiksi elämän muutostilanteissa ja henkilökohtaisissa kriiseissä. Terapeuttista keskustelutukea voi tarjota esimerkiksi psykiatrinen sairaanhoitaja. Psykologin palveluita tarjottaessa tulee psykologilla olla Valviran hyväksymä pätevyys psykologin ammatin harjoittamiseen.

## Diabeteksen hoito

Diabeteshoitajan palvelua voi tarjota diabeteksen hoitoon koulutettu sairaanhoitaja tai terveydenhoitaja. Palvelu sisältää diabetekseen liittyvän yleisneuvonnan ravitsemukseen liittyen, lääkitykseen liittyvien erityiskysymysten ohjauksen ja neuvonnan, haavahoidon sekä välineiden hankintaan liittyvän opastuksen.
