# Terveyden- ja sairaanhoitopalvelut 
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Kotilääkäri

Lääkärin kotikäyntien tavoitteena on tuoda lääkäripalvelut kotiin, erityisesti niissä tilanteissa, jolloin potilaan lähteminen lääkärin vastaanotolle tai ensiapuun on vaikeaa, mutta potilas ei tarvitse sairaalahoitoa.

Lääkärin kotikäynti kattaa vähintään potilaan tilanteen arvioimisen ja tarvittaessa hoitosuunnitelman laatimisen sekä tarvittavien tutkimusten ja hoitotoimenpiteiden määräämisen. Kotona toteutettavien esim. laboratoriokokeiden sisältyminen palveluun tulee kuvata palveluesitteessä ja kertoa asiakkaalle selkeästi etukäteen. Näytteenoton sisältyminen peruspalvelupakettiin tulee kertoa etukäteen ja se tulee olla selvästi nähtävissä hinnastosta.

Palvelun aloittaminen edellyttää kirjallisen sopimuksen tekemistä asiakkaan kanssa, jossa määritellään tarkemmin asiakkaan toivomat ja tarvitsemat kotona suoritettavat kotilääkärin palvelut ja niiden toteuttamisen aikataulu ja kesto.

Lääkärillä on oltava Valviran hyväksymä pätevyys lääkärin ammatin harjoittamiseksi.

Palvelun hinnoitteluperusteena on palvelun tuottamiseen käytetty aika.

## Kotisairaanhoito

Kotisairaanhoitoon kuuluvat asiakkaan tarvitseman sairaanhoidon suunnittelu, toteutus, ohjaus ja neuvonta. Lääkehoito toteutetaan lääkärin määräyksen mukaisesti.

Lääkehoitoon kuuluu asiakkaan lääkkeiden jakaminen dosettiin sekä lääkkeiden antaminen. Lääkäreiden määräysten toteutumisen varmistaminen ja seuranta. Lääkkeiden vaikutusten seuraaminen ja niistä tiedottaminen lääkärille. Tarvittaessa reseptien uusiminen ja apteekissa asioimisen järjestäminen.

Erikoishoitoina voidaan tilata mm. letkuruokinta, pleuradreeni, erilaiset haavahoidot, katetroinnit, hakasten/tikkien poistot, korvahuuhtelut, avanne ja dreenit.

Kotisairaanhoitoon liittyvä yhteistyö ja tiedottaminen eri ammattiryhmien ja asiantuntijoiden kanssa sekä konsultoiminen ongelmatilanteissa. Tarvittaessa lääkäriä avustetaan kotikäynnillä.

Sairaanhoitajan tehtäviin kuuluu maksutta jaettavien hoitotarvikkeiden tarpeen arviointi ja asiakkaan avustaminen niiden tilaamisessa. Näitä ovat mm. haavanhoitotarvikkeet, diabetes- ja avannetarvikkeet sekä vaippojen ym. hoitotarvikkeet. Tilaamisen tukea on Tampereen kaupungin päätösten ja ohjeiden sekä tilausmenettelyn tunteminen. Vaippoja lukuun ottamatta muut Tampereen kaupungin hoitotarvikejakelun kautta jaettavat tuotteet on noudettava hoitotarvikejakelusta. Mikäli asiakas tai omainen ei näitä voi noutaa, voi kyseeseen tulla tavaroiden hakeminen.

Kotisairaanhoito sisältää asiakkaan voinnin seurantaan liittyviä tehtäviä. Seuratttavia asioita voivat olla verensokerin ja verenpaineen seuraaminen mittaamalla, virtsan erityksen ja vatsantoiminnan tarkkaileminen, turvotusten seuraaminen havainnoimalla raajaturvotuksia, kipujen tarkkaileminen sekä painon seuraaminen. Erilaisten oireiden tarkkaileminen kuten kaatuminen, huimaus, sekavuus, muistin ym. tarkkaileminen. Tarvittaessa asiakasta tulee ohjata tutkimuksiin ja hoitoon havaittujen asioiden osalta.

## Kotona otettavat laboratorionäytteet

Palveluun kuuluu esim. virtsanäytteiden ottaminen ja laboratorioon vieminen tai verinäytteen ottaminen ja laboratorioon vieminen. Tehtäväksi voi myös tulla kotilaboratoriokokeiden tilaaminen ja vastausten jatkokäsittelystä, sekä lääkäriajanvarauksista ja rokotuksista huolehtiminen.

## Terapeuttinen keskustelutuki ammattihenkilön kanssa

Palvelun tarkoituksena on tarjota keskustelukumppani sekä neuvontaa ja ohjausta mm. elämän muutostilanteissa ja henkilökohtaisissa kriiseissä.

Palvelukuvauksessa tulee selvästi ilmoittaa, mikä koulutus palvelua tuottavalla henkilöllä on.

Psykologilla on oltava Valviran hyväksymä pätevyys psykologin ammatin harjoittamiseksi.

Terapeuttista keskustelutukea voi tarjota myös muun soveltuvan koulutuksen saanut henkilö. Tällainen soveltuva koulutus on esimerkiksi psykiatrinen sairaanhoitaja.

Palvelun hinnoitteluperusteena on palvelun tuottamiseen käytetty aika.

## Diabeteksen hoito

Palvelun tarkoituksena on tarjota asiakkaalle erityisosaamista diabeteksen hoitoon liittyvissä kysymyksissä.

Palvelua voi tarjota sairaanhoitaja tai terveydenhoitaja, joka on saanut täydennyskoulutuksen diabeteksen hoitoon liittyviin kysymyksiin. Palvelukuvauksessa tulee selvästi ilmoittaa, mikä koulutus palvelua tuottavalla henkilöllä on.

Palvelu sisältää ainakin diabetekseen liittyvän yleisneuvonnan ravitsemukseen liittyen, lääkitykseen liittyvien erityiskysymysten ohjauksen ja neuvonnan, haavahoidon sekä välineiden hankintaan liittyvän tietouden.

Palvelun hinnoitteluperusteena on palvelun tuottamiseen käytetty aika.
