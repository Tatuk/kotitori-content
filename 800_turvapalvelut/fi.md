# Turvapalvelut 
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Turvapalvelu

Turvapalvelu on kotihoidon tai kotona asumisen tukipalvelu, jonka tavoitteena on mahdollistaa ja tukea asiakkaiden itsenäistä selviytymistä omassa kodissaan. Tavoitteena on parantaa asiakkaan turvallisuutta ympäri vuorokauden ja tukea kotona asumista. Ikääntyvän henkilön turvallisuuden ja elämänhallinnan tunnetta vahvistetaan.

Turvapalvelulla tarkoitetaan palvelua, jonka tulee sisältää turvapalvelun toteuttamisessa tarvittava tekniikka sekä turvahälytysten ympärivuorokautinen vastaanotto ja ympärivuorokautinen turva-avustajapalvelu.

Turvapalvelun tulee taata vähintään niin sanotulla perinteisellä hälytyslaitteen, puhelimen ja henkilökohtaisen hälyttimen yhdistelmällä saavutettava turvapalvelun laadullinen taso. Näitä voivat olla ranneke tai kaulariipuksessa oleva painike tai muu vastaava hälytyslaite/henkilökohtainen hälytin, jonka kautta saadaan heti yhteys hälytys-/turvakeskukseen. Turvapalvelu tulee mitoittaa kunkin asiakkaan tarpeita vastaavalla tavalla asiakkaalle sopivaksi. Palvelut hinnoitellaan etukäteen ja erikseen.

Palveluntuottaja vastaa turvapalvelulaitteistojen asennuksesta ja/tai ohjelmoinnista asiakkaille. Laitteiden ohjelmoinnissa on voitava hyödyntää moniportaista ohjelmointia useille eri vastaanottajille.

Palveluntuottaja vastaa palvelussa tarvittavien asiakkaiden avainten vastaanotosta ja kuittauksesta sekä asianmukaisesta säilyttämisestä palvelun keston ajan.  Palvelun tuottamisen päätyttyä avaimet tulee toimittaa asiakkaalle tai osoitetulle vastuuhenkilölle.

Turvapalveluun sisältyy asennustilanteisiin liittyvä käytönopastus asiakkaalle ja/tai omaiselle. Palveluntuottaja vastaa myös kotiin jätettävistä tarpeellisista kirjallisista aineistoista eli muun muassa laitteiden käyttöohjeista ja palvelujärjestelmän toimintaperiaatteista, palveluntuottajan ajantasaisista yhteystiedoista sekä asiakkaan suoritettavaksi jääviä säännöllisiä koesoittoja hälytys-/turvakeskukseen koskevista ohjeista. Lisäksi palveluntuottaja vastaa muista asiaan liittyvistä tärkeiksi koetuista ohjeista.

Turvapalvelun tulee sisältää turvahälytysten vastaanottoon liittyvät hälytys-/turvakeskuksen ympärivuorokautiset palvelut sisältäen tilanteen arvioinnin vähintään puheyhteydellä seitsemänä päivänä viikossa.

Turvapalveluun tulee sisältyä myös ympärivuorokautinen asiakkaiden luona käyntiin liittyvä turva-avustajapalvelu seitsemänä päivänä viikossa sisältäen tilanteen arvioinnin, välittömän ensiavun, lääkkeiden ja ruokailun tarkistuksen, tarvittavan jatkoavun hankkimisen asiakkaan luo sekä raportoinnin.

Turvapalvelun muita edellytyksiä ovat:

* Laitteiden säännöllinen huolto siten, että asiakkaille asennetaan ja heillä on jatkuvasti käytössään toimiva ja tarkistettu turvapalvelulaitteisto
* Asiakkaiden rikkoutuneiden turvalaitteiden korjaus tai vaihto toimivaan laitteeseen mahdollisimman pian ja ainakin vuorokauden sisällä tiedon tultua palveluntuottajalle
* Turvalaitteiden haku asiakkaan luota käyttötarpeen päätyttyä ja avainten palautus takaisin asiakkaalle

Turvapalvelu voi perusturvalaitteiston lisäksi tarjota asiakkaalle yksilöllisten asiakastarpeiden mukaan täydentävää tekniikkaa ja lisälaitteita. Lisälaitteita voivat olla mm. hälyttävät turvalaitteet, jotka hälyttävät vaaratilanteesta ilman asiakkaan myötävaikutusta turvapalvelun hälytys-/turvakeskukseen tai muuhun tilaajan osoittamaan paikkaan. Tällaisia turvalaitteita voivat olla mm. palovaroitin, häkävaroitin, liesivahti, lattialle valuneesta vedestä ilmoittava vuotovahti, asiakkaan kulkua seuraava ovivahti, langaton turvapuhelin ja matkapuhelin. Nämä hinnoitellaan erikseen ja niistä tulee sopia asiakkaan kanssa sopimusta tehdessä.

Myös kaikkia lisälaitteita koskevat edellä todetut vaatimukset laitteiden asennukseen/ohjelmointiin, käytönopastukseen, hälytyskeskuksen toimintaan, turva- avustajien käynteihin, laitteiden huoltoon, korjaukseen ja vaihtoon sekä poistamiseen liittyen.

Kaikkien turvapalveluun sisällytettävien turvapalvelulaitekomponenttien tulee täyttää kyseisille laitteille niiden maahantuontihetkellä asetetut vaatimukset. Tästä todistuksena laitteilla tulee olla virallinen CE -merkintä.

Palvelun aloittaminen edellyttää kirjallisen sopimuksen tekemistä asiakkaan kanssa. Sopimuksessa tulee määritellä palvelun sisältö ja tilattava turvalaitteisto.

Auttamistehtävän saatuaan palveluntuottajan tulee lähettää apu paikalle aina mahdollisimman pian, olosuhteet sekä avuntarpeen laatu huomioiden. Avun lähettämisessä tulee huomioida myös tilanteeseen nähden kohtuullinen vasteaika.

Hälytyskeskuksen/turvakeskuksen palveluiden ja turva-avustajien käynnit asiakkaan luo tulee olla saatavilla 24h/vuorokaudessa 7 päivänä viikossa.

Hälytyksen vastaanottohenkilökunnan vähimmäisvaatimuksena on aikaisempi työkokemus vastaavissa tehtävissä. Turva-auttajahenkilöiden vähimmäisvaatimukseksi suositellaan lähihoitajan koulutusta tai muu vastaava koulutus ja työkokemus vastaavanlaisista tehtävistä. Teknisen henkilöstön vähimmäisvaatimuksena on tekninen asiantuntemus turvapuhelinten ja niiden lisälaitteiden asennuksesta ja ylläpidosta.

Palvelun hinnoitteluperusteena käytetään kuukausimaksua tai muuta asiakkaan kanssa sopimuksessa kirjallisesti erikseen sovittavaa hinnoitteluperustetta.
