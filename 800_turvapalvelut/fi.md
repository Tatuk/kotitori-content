# Turvapalvelut 

Turvapalvelu on kotona asumisen tukipalvelu, jolla tuetaan asiakkaan itsenäistä selviytymistä omassa kodissaan. Turvapalvelulla tarkoitetaan palvelua, jonka tulee sisältää turvapalvelun toteuttamisessa tarvittava tekniikka sekä turvahälytysten ympärivuorokautinen vastaanotto ja ympärivuorokautinen turva-avustajapalvelu. Turvapalveluun sisältyy hälytyslaite, kuten ranneke tai kaulariipuksessa oleva painike, jonka kautta saadaan yhteys turvakeskukseen. Palveluntuottaja huolehtii turvapalvelulaitteistojen hankkimisesta, asennuksesta, käytönopastuksesta ja ohjelmoinnista asiakkaille. Palveluntuottaja vastaa lisäksi palvelussa tarvittavien asiakkaiden avainten vastaanotosta ja kuittauksesta sekä asianmukaisesta säilyttämisestä palvelun keston ajan.

Turvapalvelu voi turvalaitteiston lisäksi tarjota asiakkaalle yksilöllisten asiakastarpeiden mukaan täydentävää tekniikkaa ja lisälaitteita. Lisälaitteita voivat olla mm. hälyttävät turvalaitteet, jotka hälyttävät vaaratilanteesta ilman asiakkaan myötävaikutusta turvapalvelun hälytys-/turvakeskukseen tai muuhun tilaajan osoittamaan paikkaan. Tällaisia turvalaitteita voivat olla mm. palovaroitin, häkävaroitin, liesivahti, lattialle valuneesta vedestä ilmoittava vuotovahti, asiakkaan kulkua seuraava ovivahti, langaton turvapuhelin ja matkapuhelin. Nämä hinnoitellaan erikseen ja niistä tulee sopia asiakkaan kanssa sopimusta tehdessä.
