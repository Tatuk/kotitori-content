# Hyvinvointeknologiapalvelut
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Hyvinvointiteknologiaan liittyvät palvelut ja tuotteet/laitteet

Hyvinvointiteknologia koostuu erilaisista teknologisista tuotteita ja laitteista sekä niihin oleellisesti liittyvästä palvelusta.

Teknologisten tuotteiden ja laitteiden tulee täyttää yleiset käyttöturvallisuusvaatimukset ja niiden tulee olla ikääntyvien henkilöiden käyttöön sopivia.

## Hyvinvointiteknologiapalvelut

Hyvinvointiteknologiapalveluiden tavoitteena on ennaltaehkäistä tapaturmia, tukea toimintakykyä sekä auttaa oman elämän hallinnassa niin kodin sisällä kuin ulkopuolellakin. Hyvinvointiteknologioiden avulla voidaan kasvattaa turvallisuuden tunnetta ja etäläsnäoloratkaisut mahdollistavat yhteydenpidon omaisiin ja tuttaviin silloinkin, kun fyysinen tapaaminen ei ole mahdollista.

Hyvinvointiteknologiapalvelut sisältävät mm.:

* Liikkumisen apuvälineitä
* Paikantimia
* Liikettä mittaavia laitteita
* Arkea helpottavia apuvälineitä

Palveluun sisältyy laitteeseen liittyvä käytönopastus asiakkaalle ja/tai omaiselle. Palveluntuottaja vastaa myös asiakkaalle jäävistä tarpeellisista kirjallisista aineistoista, kuten laitteiden käyttöohjeista. Kaikkien hyvinvointiteknologiapalveluihin sisältyvien laitteiden tulee täyttää kyseisille laitteille niiden maahantuontihetkellä asetetut vaatimukset. Tästä todistuksena laitteilla tulee olla virallinen CE -merkintä. Palveluntuottajan vastuulla on, että asiakkaalla on käytössään toimivat ja turvalliset laitteet.

Palvelun hinnoitteluperusteena käytetään kuukausimaksua tai muuta asiakkaan kanssa sopimuksessa kirjallisesti erikseen sovittavaa hinnoitteluperustetta.
