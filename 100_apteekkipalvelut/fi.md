# Apteekkipalvelut

## Lääkehoito ja apteekkipalvelut

Lääkehoidon toteuttaminen on terveydenhuollon luvanvaraista toimintaa myös asiakkaan kotona toteutettuna palveluna. Potilaan lääkityksestä päättää aina lääkäri, lääkehoidon toteutuksesta vastaa terveydenhuollon ammattihenkilöt kuten sairaanhoitajat ja lähihoitajat. (Lähde: Valvira)

Toimiluvat apteekeille myöntää Fimea. Apteekin verkkopalvelulla tarkoitetaan lääkkeiden myyntiä asiakkaan Internetin välityksellä tekemän tilauksen perusteella. (Lähde: Fimea)

## Lääkkeiden annosjakelu

Lääkkeiden annosjakelu on palvelu, jossa apteekki toimittaa asiakkaan lääkkeet annoskohtaisiin pusseihin tai annostelijoihin jaettuna. Annosjakelu voidaan suorittaa joko koneellisesti tai käsin. Koneellisen annosjakelun etuna on lääkitysvirheiden vähentyminen ja henkilökunnan työajan säästyminen. Annosjakelu sopii asiakkaille, joilla on useita suun kautta otettavia tabletti- tai kapselimuotoisia lääkkeitä säännöllisessä ja vakiintuneessa käytössä. Annoksiin jaetut lääkkeet toimitetaan useimmiten 2 viikon erissä. (Lähde: Turvallinen lääkehoito -opas 2021, Sosiaali- ja terveysministeriö)

Annosjakelupalvelua käyttävä asiakas maksaa vain hänelle toimitetuista lääkkeistä. Annosjakelu vähentää sekä lääkehävikkiä että myös lääkemenoja.