# Apteekkipalvelut
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Lääkehoito ja apteekkipalvelut

Lääkkeiden ja lääkehoidon tavoitteena on ehkäistä ja parantaa sairauksia ja hidastaa niiden etenemistä, ehkäistä sairauksien aiheuttamia komplikaatiota sekä lievittää sairauden aiheuttamia oireita. Oikein toteutettu, tehokas, turvallinen, taloudellinen ja tarkoituksenmukainen lääkehoito on keskeinen osa potilasturvallisuutta sekä sosiaali- ja terveydenhuollon asiakkaan saaman palvelun laatua. Lääkehoidon toteuttaminen tapahtuu moniammatillisessa yhteistyössä ja edellyttää hoitohenkilöstöltä lääkehoidon eri vaiheiden ja kokonaisuuden hallintaa. (STM, Turvallinen lääkehoito, Opas, 2005)

Lääkehoitoa koskevat yleiset ohjeet ja periaatteet ovat samat kaikille terveyden- ja sosiaalihuollon julkisille ja yksityisille toimintayksiköille sekä lääkehoitoa toteutettaville muille alueille. Oppaan mukaan lääkehoidon toteuttaminen perustuu toiminta- ja / tai työyksikössä laadittuun lääkehoitosuunnitelmaan, joka on työväline lääkehoidon osa-alueiden määrittämiseen ja hallintaan.

Lääkehoito on terveydenhuollon toimintaa, jota toteutetaan pääsääntöisesti lääkehoidon koulutuksen saaneiden terveydenhuollon ammattihenkilöiden toimesta ja vastuulla. Lääkehoidon koulutuksen saaneet laillistetut terveydenhuollon ammattihenkilöt kantavat kokonaisvastuun lääkehoidon toteuttamisesta, ja jokainen lääkehoitoa toteuttava tai siihen osallistuva kantaa vastuun omasta toiminnastaan.

Potilaan lääkehoitoa toteutetaan lääkärin antamien ohjeiden ja määräysten mukaisesti. Lääkehoitoa toteuttavan tulee ymmärtää lääkemääräys oikein, valmistaa lääke tarvittaessa käyttökuntoon ohjeiden mukaisesti ja huolehtia lääkehoidon toteuttamisesta niin, että oikea potilas saa oikean lääkkeen ja annoksen, oikeassa muodossa, oikeana ajankohtana sekä oikeaa annostelutekniikkaa käyttäen.

## Koneellinen lääkkeiden annosjakelu – apteekkien lääkejakelupalvelu

Lääkejakelupalvelun tavoitteena on turvallinen ja toimiva lääkehoidon toteutuminen kotona. Lääkkeiden koneellinen annosjakelu tulee asiakkaalle ajankohtaiseksi yleensä silloin, kun jatkuva lääkehoito käsittää useita eri lääkkeitä tai lääkehoidon toteuttamisessa tarvitaan apua. Lääkkeiden koneellinen annosjakelu helpottaa lääkehoidon onnistumista ja seurantaa.

Koneelliseen annosjakeluun liittyy useita lääkehoidon laatua edistäviä toimenpiteitä, kuten potilaan lääkehoidon kokonaisarviointi ennen palvelun aloittamista. Sen tekevät yhteistyössä apteekki, lääkäri ja mahdollisesti myös muu terveydenhuollon henkilöstö. Lääkityksestä karsitaan tarpeettomat lääkkeet sekä poistetaan mahdolliset päällekkäisyydet ja haitalliset yhteisvaikutukset. Apteekin tarjoamaa annosjakelupalvelua käyttävä asiakas saa lääkkeensä apteekista koneellisesti pakattuna annospusseihin kahdeksi viikoksi kerrallaan.

Kaikki potilaat saavat jokaisen lääke-erän yhteydessä ajan tasalla olevan lääkityskortin, jossa on tiedot kaikista heidän käyttämistään lääkkeistä annostuksineen. Lääkityskortin avulla lääkärin ja hoitajien on helppo saada kokonaiskäsitys potilaan lääkehoidon tilanteesta. Potilaan nimellä ja päivämäärällä varustetut, annosteluajankohtien mukaisesti jaellut annospussit vähentävät lääkkeen ottamiseen liittyviä virheitä. Potilas maksaa vain hänelle toimitetuista lääkkeistä.

Lääkkeiden koneellisen annosjakelun tulee käsittää kaikki asiakkaan lääkkeet, jotka soveltuvat lääkkeiden koneelliseen annosjakeluun. Lisäksi palveluun sisältyy akuutit lääkemuutokset ja niiden sekä kuurilääkkeiden toimitus. Annosjakelulääkkeet valitaan edullisista vaihtokelpoisista lääkkeistä, kustannusvaikutukset koituvat asiakkaan hyväksi. Palvelulla pyritään parantamaan lääkehoidon turvallisuutta, edistämään lääkehoidon onnistumista ja vähentämään tarpeettomia lääkehoidon kustannuksia, koska asiakkaalle ei kerry ylimääräisiä lääkkeitä. Annosjakelupalvelussa olevien asiakkaiden lääkitys tarkistetaan tarpeettomien, keskenään yhteen sopimattomien ja päällekkäisten lääkitysten poistamiseksi. Näin voidaan myös vähentää esimerkiksi lääkitysmuutoksista aiheutuvaa lääkehävikkiä.

Reseptit säilytetään pääsääntöisesti eResepteinä apteekissa ja reseptien uusimisessa apteekin tulee tarvittaessa auttaa potilasta. Apteekin tulee hoitaa reseptien uusiminen maksutta. Mikäli uusimisesta peritään asiakkaalta hinta, tulee tästä olla annettu informaatio asiakkaalle etukäteen palvelun käynnistymisen tietojen antamisen yhteydessä.

Apteekkeja suositellaan tarjoamaan hoitajille ja lääkäreille käyttöön tietokanta, jossa on ajan tasalla oleva annosjakeluyksikön lääkevalikoima sekä kuvat ja kuvaukset lääkkeistä. Tietokanta auttaa lääkkeiden tunnistamisessa, säästää aikaa ja lisää lääkitysturvallisuutta.

Annosjakelu vähentää lääkehävikkiä ja näin myös lääkemenoja.

Palvelu sisältää apteekkien tuottaman lääkkeiden koneellisen annosjakelun sekä toimituksen sovitulla tavalla. Toimitustapa tulee selvästi esitellä ja näkyä hinnastossa. Kaikki palvelun hintaan vaikuttavat tekijät on kerrottava asiakkaalle etukäteen.

## Lääkehoito ja jakelu kotona

Lääkehoito ja lääkejakelu ovat terveydenhuoltolaissa määriteltyä sairaanhoitopalvelua. Palvelu voidaan toteuttaa asiakkaan kotona joko osana kotihoitoa tai erillisenä tilattuna palveluna. Palvelun toteuttajan tulee huolehtia siitä, että palvelun antaa ammattihenkilö, jonka osaaminen osalta varmistettu. Toimintayksikön johto vastaa ko. toiminnasta.

Toimintayksikön tulee kirjata havaitsemansa asiakkaan lääkehoitovirheet ja ”läheltä piti” - tapahtumat osana asiakkaan palvelujen muuta kirjaamista. Vakavista viheistä ja poikkeamista tulee ilmoittaa asiakkaan lääkärille, kun asiasta on sovittu asiakkaan kanssa.

Lääkehoidon toteutuksessa kotona valmius lääkäriyhteistyöhön tulee varmistaa..
