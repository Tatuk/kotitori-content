# Asumispalvelut

Erityisestä syystä apua tai tukea asumiseen tarvitseville henkilöille järjestetään asumispalveluja sosiaalihuoltolain, vammaispalvelulain ja kehitysvammalain nojalla. Sosiaalihuoltolain mukaisia asumispalveluja on tuettu asuminen, palveluasuminen ja tehostettu palveluasuminen. Tuettua asumista järjestetään itsenäiseen asumiseen tai itsenäiseen asumiseen siirtymisen tueksi. Yleisesti tuettu asuminen järjestetään niin, että kunnan asuntotoimi hankkii asunnon ja osoittaa sen sosiaalitoimen käyttöön. Asiakkaat valikoituvat tuettuun asumiseen sosiaalitoimen kautta. Sosiaalitoimi järjestää asiakkaalle myös asumista tukevat palvelut. Palveluasumisessa henkilöille järjestetään soveltuvan asunnon lisäksi hoiva- ja hoitopalveluja sekä ateriapalveluja. Tehostetussa palveluasumisessa hoitoa ja huolenpitoa tarjotaan ympärivuorokautisesti. Sekä palveluasuminen että tehostettu palveluasuminen voivat olla pitkäaikaisia tai lyhytaikaisia. Lyhytaikainen tehostettua palveluasuminen soveltuu esimerkiksi omaishoitajan vapaiden ajaksi. Palveluasuminen ja tehostettu palveluasuminen voidaan järjestää kunnallisesti omana toimintana sekä ostopalveluina tai palveluasetelin avulla yksityisiltä/ järjestöjen omistamilta palveluntuottajilta. (Lähde: Kuntaliitto)

Ympärivuorokautisten asumispalveluiden tuottajalla (yhtiömuotoiset yritykset, säätiöt, yhdistykset) on oltava lupa palvelujen antamiseen. Muiden kuin ympärivuorokautisten asumispalveluiden tuottaminen on niin kutsuttua ilmoituksenvaraista toimintaa. Luvan myöntämisen edellytyksenä on yksityisissä sosiaalihuollon palveluissa riittävät ja asianmukaiset toimitilat ja varusteet sekä toiminnan edellyttämä henkilöstö. (Lähde: Valvira)
