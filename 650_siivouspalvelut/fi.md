# Siivouspalvelut 
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Siivouspalvelu

Siivouspalvelu turvaa asiakkaalle mahdollisuuden asua laadukkaasti omassa kodissaan silloinkin, kun asiakas on alentuneen toimintakyvyn vuoksi kykenemätön itse huolehtimaan siivouksesta. Palveluntuottajan työn tuloksena asiakas voi asua siistissä ja viihtyisässä kodissa.

Palvelulla tarkoitetaan ylläpito-, perus- tai raivaussiivousta, jonka sisältö on erikseen sovittu. Jokaisen siivoustason sisältö tulee tarkasti määritellä etukäteen ja ilmoittaa selvästi asiakkaalle.

Palveluun sisältyy asiakkaan kodin siivoaminen asiakkaan ja palveluntuottajan välillä tehdyn kirjallisen sopimuksen mukaisesti. Palvelun aloittaminen edellyttää asiakkaan kanssa tehtävää kirjallista sopimusta, jossa määritellään tarkemmin siivouksen sisältö ja siivoukseen käytettävä aika.

Palveluntuottajalla on käytössään kaikki siivouksessa tarvittavat asianmukaiset kotisiivouksessa käytettävät välineet ja aineet. Puhdistusaineet valitaan käyttökohteisiin sopiviksi niin, että ne eivät aiheuta asiakkaalle tai työntekijälle vaaraa, esimerkiksi liukastumisia, eivätkä vahingoita siivottavia esineitä ja pintoja. Siivouksessa on palveluntuottajan tekemän arvioinnin mukaan mahdollisuus käyttää asiakkaan toivomuksesta tämän omia siivousvälineitä, ellei omien aineiden käyttämisestä aiheudu haittaa työn laadulle, asiakkaan tai työntekijän terveydelle tai palveluntuottajan käyttämiä aineita suurempaa haittaa ympäristölle.

Palvelun hinnoitteluperusteena on siivouspalvelun tuottamiseen käytetty aika.
