# Ateriapalvelut 
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Ateriapalvelu

Ateriapalvelun tavoitteena on tukea ikäihmisen kotona asumista ja itsenäisyyttä mahdollisimman pitkään varmistamalla hyvän ravitsemustilan ja hyvinvoinnin monipuolisten ja maukkaiden aterioiden avulla. Hyvä päivittäinen ravitsemus tyydyttää vanhuksen elimistön ravinnontarpeen ja auttaa siten ylläpitämään toimintakykyä ja vireyttä sekä vaikuttaa välillisesti elämänlaatuun. Monien sairauksien hoidossa ravitsemuksella on keskeinen merkitys.

Ateriapalvelulla tarkoitetaan ateriaa, joka sisältää kotiinkuljetuksen.

Asiakas voi tilata aterian oman tarpeensa mukaisesti niin monelle viikonpäivälle kuin haluaa. Asiakas tekee tilauksen etukäteen ruokalistalla ilmoitetuista vaihtoehdoista. Valittavana tulee päivittäin olla kaksi lounasvaihtoehtoa. Ateriat tilataan viikoittain ruoka- ja tilauslistalla, jos asiakas haluaa olla säännöllisen palvelun piirissä.

Ateriapalvelu on erikoisruokavaliot huomioiva. Suositus on, että ateriakokonaisuus sisältää lounaan ja jälkiruoan sekä keittopäivinä lisäksi leivän ja leipärasvan (voi, kasvismargariini tai maitorasvaseos). Kokonaisuus tulee hinnoitella selvästi ja lisähinnoitellut tuotteet tulee selvästi etukäteen kertoa ja hinnoitella.

Perusruokavalion tulee olla vähintään vähälaktoosista ja soveltua diabeetikoille ja sappi-ruokavaliota noudattaville. Tarvittaessa ruoka tulee valmistaa rakenteeltaan pehmeänä/sosemaisena.

Seuraavia erityisruokavalioita tulee voida tilata erikseen: laktoositon, maitoproteiiniallergia, gluteeniton, kihti, kasvis ja näiden yhdistelmiä. Mahdolliset muut allergiat huomioidaan myös ateriatilauksen yhteydessä. Erikseen valmistettavan aterian täytyy täyttää erityisruokavalion tai allergian kriteerit.

Ateriapalvelun tulee ottaa huomioon yleiset suomalaisille (Valtion ravitsemusneuvottelukunta) ja vanhusväestölle suunnatut ravitsemussuositukset.

Palvelun aloittaminen edellyttää asiakkaan kanssa kirjallisen sopimuksen tekemistä, jossa määritellään tarkemmin ateriapalveluun sisältyvät asiat.

Aterioihin tulee merkitä ruoan nimi, säilytysohje, viimeinen käyttöpäivä, allergisoivat aineosat ja paino. Palveluntuottaja jakaa asiakkaille ruoan kuumennus- ja säilytysohjeet.

Palveluntuottajan tulee ilmoittaa asiakkaalle odotusaika palvelun tilaamisesta palvelun järjestämiseen.

Palveluntuottaja/-t sitoutuvat sopimuksen mukaisen laatutason toteuttamiseen. Palveluntuottajan omavalvonta perustuu Elintarvikelain 23/2006 mukaiseen riskienarviointiin HACCP). Riskienarviointiin perustuvalla omavalvontasuunnitelmalla, hyvällä tuotantotavalla sekä hyvillä hygieniakäytännöillä varmistetaan elintarvikkeiden turvallisuus.

Palveluntuottajalla tulee olla elintarvikelain mukainen hygieniapassi.

Palvelun hinnoitteluperusteena on yksi toimitettu ateria (ateria + kuljetus).
